## Η περίπτωση του Microsoft Teams

Το Microsoft Teams αποτελεί μία ολοκληρωμένη δωρεάν εφαρμογή επικοινωνίας μεταξύ χρηστών, η φιλοσοφία της οποίας βασίζεται στην παροχή όλων των απαραίτητων υπηρεσιών, όπως συνομιλίες, κλήσεις και κανάλια για μία επαγγελματική 
εμπειρία χρήσης.

Η εφαρμογή παρουσιάστηκε στο κοινό το 2016 ως εναλλακτική λύση για το Slack, μία επαγγελματικής φύσης πλατφόρμα επικοινωνίας τύπου IRC. Παρ'όλ'αυτά, με την παροχή των λειτουργιών της αρχικά μόνο σε συνδρομητές του Office 365, 
η Microsoft δεν κατάφερε να καταστήσει το Teams ως ανταγωνιστή του Slack, καθώς δεν προτιμούταν από μικρές επιχειρήσεις και ελεύθερους επαγγελματίες. 

Έτσι, δύο χρόνια αργότερα με την ανακοίνωση της δωρεάν έκδοσής του, η οποία 
ερχόταν με μικρούς περιορισμούς, καθώς και με την προτροπή της εταιρείας για μεταφορά από το Skype στο Teams λόγω παροχής περισσότερων δυνατοτήτων, το 2019 η πλατφόρμα έφτασε τους 20 εκατομμύρια ενεργούς χρήστες. Επιπλέον,
η πανδημία του COVID-19 οδήγησε στο διπλασιασμό του αριθμού αυτού, λόγω της εξ αποστάσεως εργασίας και εκπαίδευσης.

Χαρακτηριστικά του Microsoft Teams αποτελούν ο διαμοιρασμός αρχείων μέσω απλών ή ομαδικών συνομιλιών και η είσοδος σε ομάδες μέσω ειδικών προσκλήσεων, δυνατότητα η οποία σε συνδυασμό με την προσφορά εκπαιδευτικού υλικού, ερωτηματολογίων
και βαθμολογιών το καθιστά ως ένα ισχυρό εργαλείο για την εκπαίδευση. Ακόμη, ο προγραμματισμός συναντήσεων μεταξύ χρηστών, τα κανάλια για ειδικά θέματα συζήτησης, καθώς και η επικοινωνία μέσω κλήσεων τόσο μέσω ηλεκτρονικού 
υπολογιστή όσο και με τηλέφωνο συντελούν στην παγκόσμια προτίμηση του Teams από ιδιώτες, επαγγελματίες και εταιρείες του δημοσίου και ιδιωτικού τομέα. Με την πλήρη αντικατάσταση του Skype από το Teams τον Ιούλιο του 2021, η
Microsoft στοχεύει στην επιπλέον προώθηση του σε παγκόσμιο επίπεδο.
